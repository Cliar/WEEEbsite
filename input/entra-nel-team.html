title: Entra a far parte del team
---
<h1>Entra a far parte del team</h1>
<p>Il team è aperto a tutti gli studenti del Politecnico, purché abbiano voglia di imprare e abbiano un minimo di tempo da dedicare a questo progetto.</p>
<p>Ovviamente sono ben accette, ma non obbligatorie, conoscenze pregresse quali ad esempio: sapere a grandi linee com'è fatto un computer all'interno, come funziona Linux, o come si usa un saldatore.</p>
<h2>Come entrare nel team</h2>
<p>Per fare richiesta è sufficiente mandare un'email all'indirizzo <em>weeeopen (at) polito (punto) it</em> e dichiarare il proprio interesse, non ci sono procedure formali.</p>
<p>Va tenuto presente che, in quanto il nostro laboratorio si trova all'interno del DISAT, per potervi accedere è necessario sostenere un test a crocette sulla sicurezza nei laboratori. Pertanto dovrà essere individuata, in accordo col personale del dipartimento che somministra i test, una data consona allo svolgimento di ciò, prima di poter iniziare effettivamente a svolgere attività.</p>
<h2>Orari e tempo da dedicare</h2>
<p>Per evitare sovrapposizioni con lezioni e altri impegni non sono stati stabiliti orari fissi, ma è richiesto a tutti gli studenti che fanno parte del team di svolgere almeno 6 ore al mese di attività utili, quali ad esempio: riparare apparecchiature elettroniche in laboratorio, documentarsi su come fare ciò, <a title="Software prodotto dal team WEEE Open" href="https://github.com/weee-open">creare software</a> necessario al nostro lavoro, etc...</p>
<p>Durante le sessioni d'esame e ad agosto non sussistono obblighi, invece.</p>
<p>Sebbene sia un limite minimo abbastanza basso, è consigliabile essere pronti a dedicare qualche ora in più o ad avere orari flessibili: quando si hanno delle ore libere non è ovviamente detto che ci sia qualcun altro in laboratorio, e soprattutto per chi ha meno esperienza è difficile lavorare efficacemente in solitaria.</p>
<p>Invece, gli studenti che volessero richiedere CFU devono svolgere almeno 150 ore di attività in un arco temporale a piacere, purché ragionevole: questo perché un corso da 6 CFU equivale a circa 150 ore di lezione, e di solito vengono attribuiti 6 CFU per le attività in team.</p>
<h2>Come ottenere CFU</h2>
<p>È possibile sostituire il corso a scelta (o tirocinio) del terzo anno e quello della laurea magistrale con "Attività formative in Team studenteschi".</p>
<p>La procedura da utilizzare si trova nella pagina "Segreteria On-Line" sul portale della didattica ed è valida per tutti i corsi di laurea, sia triennale che magistrale.</p>
<p>La domanda deve essere approvata dalla Commissione didattica del proprio corso di laurea, che decide inoltre quanti crediti (3, 6 o 12) attribuire. I collegi ICM (Ingegneria Informatica, del Cinema e Meccatronica) ed ETF (Ingegneria Elettronica, Fisica e delle Telecomunicazioni) hanno pubblicato sul sito del Politecnico il relativo regolamento, disponibile a questi indirizzi: <a href="https://didattica.polito.it/pls/portal30/sviluppo.bacheca.open_pdf?p_id=4911&q=.pdf" title="Attività formative in team studenteschi, collegio ICM">regolamento team collegio ICM</a> e <a href="https://didattica.polito.it/pls/portal30/sviluppo.bacheca.open_pdf?p_id=4890&q=.pdf" title="Attività formative in team studenteschi, collegio ETF">regolamento team collegio ETF</a>. I regolamenti indicano che per i corsi di laurea afferenti a questi collegi i crediti da attribuire sono sempre 6, tuttavia specificano una procedura per la richiesta diversa da quella generale e nel caso del collegio ETF implicano che durante la triennale non sia possibile fare richiesta, quindi non è chiaro se siano ancora in vigore o no (la procedura sulla Segreteria On-Line è stata aggiunta molto tempo dopo la pubblicazione dei suddetti regolamenti).</p>
<p>Prima di poter presentare la richiesta, è essenziale concordare con gli altri membri del team in maniera più precisa le attività che si andranno a svolgere e discuterne con uno dei docenti referenti del team, poiché il giudizio sull'attività svolta deve essere fornito da uno dei docenti di riferimento.</p>
<p>Non è necessario avere il corso a scelta nel carico didattico dell'anno in corso per sostituirlo con "Attività formative in Team studenteschi". La richiesta, inoltre, può essere presentata in qualsiasi momento dell'anno.</p>
