title: Entra a far parte del team
---
<h1>Entra a far parte del team</h1>
<p>Il team è aperto a tutti gli studenti del Politecnico, purché abbiano voglia di imprare e abbiano un minimo di tempo da dedicare a questo progetto.</p>
<p>Ovviamente sono ben accette, ma non obbligatorie, conoscenze pregresse quali ad esempio: sapere a grandi linee com'è fatto un computer all'interno, come funziona Linux, o come si usa un saldatore.</p>
<h2>Orari e tempo da dedicare</h2>
<p>Per evitare sovrapposizioni con lezioni e altri impegni non sono stati stabiliti orari fissi, ma è richiesto a tutti gli studenti che fanno parte del team di svolgere almeno 6 ore al mese di attività utili, quali ad esempio: riparare apparecchiature elettroniche in laboratorio, documentarsi su come fare ciò, <a title="Software prodotto dal team WEEE Open" href="https://github.com/weee-open">creare software</a> necessario al nostro lavoro, etc...</p>
<p>Durante le sessioni d'esame e ad agosto non sussistono obblighi, invece.</p>
<p>Sebbene sia un limite minimo abbastanza basso, è consigliabile essere pronti a dedicare qualche ora in più o ad avere orari flessibili: quando si hanno delle ore libere non è ovviamente detto che ci sia qualcun altro in laboratorio, e soprattutto per chi ha meno esperienza è difficile lavorare efficacemente in solitaria.</p>
<p>Invece, gli studenti che volessero richiedere CFU devono svolgere almeno 150 ore di attività in un arco temporale a piacere, purché ragionevole: questo perché un corso da 6 CFU equivale a circa 150 ore di lezione, e di solito vengono attribuiti 6 CFU per le attività in team.</p>
<h2>Come entrare nel team</h2>
<p>Per fare richiesta è necessario compilare l'<a href="https://goo.gl/forms/N6Zcn7CTY2NuRsDy1">apposito questionario</a>.</p>
<p>Va tenuto presente che, in quanto il nostro laboratorio si trova all'interno del DISAT, per potervi accedere è inoltre necessario sostenere un test a crocette sulla sicurezza nei laboratori. Pertanto dovrà essere individuata, in accordo col personale del dipartimento che somministra i test, una data consona a fare ciò, prima di poter iniziare effettivamente a svolgere attività.</p>
<h2 id="crediti">Come ottenere CFU</h2>
<p>È possibile sostituire il corso a scelta ("crediti liberi") o tirocinio del terzo anno e quello della laurea magistrale con "Attività formative in Team studenteschi".</p>
<p>Per fare ciò, è necessario:</p>
<ol>
	<li>Concordare con gli altri studenti del team quali attività si andranno a svolgere e notificare i docenti di riferimento del team, poiché il giudizio sull'attività svolta deve essere fornito da uno dei docenti di riferimento</li>
	<li>Inserire nel piano carriera un corso a scelta</li>
	<li>Svolgere e completare l'attività</li>
	<li>Inviare una richiesta tramite la procedura "Approvazione Attività Esterne" presente nella pagina "Segreteria On-Line" sul portale della didattica</li>
	<li>Attendere l'approvazione da parte dalla Commissione didattica del proprio corso di laurea</li>
	<li>In caso di esito positivo, il corso a scelta viene sotituito da "Attività formative in Team studenteschi" senza voto, risulta solo "superato"</li>
</ol>
<p>La procedura è valida per tutti i corsi di laurea, sia triennale che magistrale. Non è possibile sostituire i corsi a scelta del primo anno di triennale.</p>
<p>La richiesta può essere presentata in qualsiasi momento dell'anno. Non è necessario avere il corso a scelta nel carico didattico, cioè tra i "corsi che devo frequentare quest'anno": è sufficiente averlo nel piano carriera, cioè tra "tutti i corsi che devo frequentare per laurearmi". Si ricorda comunque che esiste un limite ai crediti che è possibile acquisire durante un anno accademico, si rimanda ai <a href="https://didattica.polito.it/regolamenti/index.html">regolamenti</a> per maggiori dettagli.</p>
<p>La richiesta tramite "Approvazione Attività Esterne" deve essere approvata dalla Commissione didattica del proprio corso di laurea, che decide inoltre quanti crediti (3, 6 o 12) attribuire. I collegi ICM (Ingegneria Informatica, del Cinema e Meccatronica) ed ETF (Ingegneria Elettronica, Fisica e delle Telecomunicazioni) attribuiscono escusivamente 6 crediti, che possono solo sostituire il corso a scelta o tirocinio. In altri corsi di laurea possono essere assegnate quantità diverse di CFU o essere assegnati in sovrannumero, senza sostiuire altri corsi.</p>
<p>Sul sito del Politecnico si trovano ancora dei regolamenti specifici (<a href="https://didattica.polito.it/pls/portal30/sviluppo.bacheca.open_pdf?p_id=4911&q=.pdf" title="Attività formative in team studenteschi, collegio ICM">regolamento team collegio ICM</a> e <a href="https://didattica.polito.it/pls/portal30/sviluppo.bacheca.open_pdf?p_id=4890&q=.pdf" title="Attività formative in team studenteschi, collegio ETF">regolamento team collegio ETF</a>) ma non sono più in vigore.</p>
